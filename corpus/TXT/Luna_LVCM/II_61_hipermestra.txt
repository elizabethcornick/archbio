Ipermesta fija del rey Dánao

Nuestra razón después de Lucena se torna a Ipermestra, fija de Dánao rey de los arginos e muger de Livo, non menos clara por piadad que por nobleza de linage; la qual, como las otras hermanas por mandado del padre cada una a su marido con vino e con viandas los oviesen ocupados e en grave sueño sepultados les matasen con fierro, sola esta Ipermestra se detovo de la muerte de su marido e le aconsejó que fuyese, por la qual fuida fue libre de la muerte. E como a la mañana el cruel padre apluguiese a las otras por la maldad cometida, a la sola Ipermestra denostada ató en cadenas, e dizen que ovo llorado por algund tienpo la piadosa obra. E dende el desvariado viejo, quier echado, quier fuido, quier llamado, ovo pasado en Grecia e ocupado el reino de los arginos, quier por maestría o por fuerça. E al fin, comoquier que fue fecho, lo mató uno llamado Lino, acordándose de tanta crueldad, el qual lo sucedió en el regno. E a Ipermestra sacada de la cárcel la ayuntó asimesmo en casamiento, e fizola conpañera en el regno, la qual, non solamente reina e sacerdotisa de Juno reluzió por doble resplandor, mas aun dexó noble su nonbre por singular piadad digno de loor fasta en perpetuo. E por ende, pasemos a Oriquia.

