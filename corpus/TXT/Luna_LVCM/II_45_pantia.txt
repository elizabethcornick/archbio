Pantia, muger de Abaradorón

E faré asimesmo memoria de Pantia, la qual, muerto Avaradón su marido al qual mucho amava, se asentó cerca del cuerpo de su marido que estava ferido de muchas llagas. E abrió su pecho e derramó su sangre en las llagas del marido.

¡O piadoso amor de muger!, que dio de sí tamaña señal que non menos amó al marido en la muerte que en la vida, e non solo non quiso bevir después de su marido, mas quiso morir por aquella manera que morió el marido, las llagas del qual lavó piadosamente con su sangre.

