Truria, muger de Quinto Lucrecio

E la segunda de las quatro es Turia, muger de Quinto Lucrecio, de la qual fabla el dicho Valerio en el dicho libro e capítulo, donde dize que el dicho Quinto Lucrecio seyendo condepnado por sentencia de los juezes a muy grand pena, la dicha Turia su muger por la grand fe que le avía lo tovo escondido en una cama entre la cámara e el tejado, sabiéndolo una de sus esclavas solamente, lo qual fizo con muy grand peligro suyo, e allí lo tovo seguro; e esto ella fizo con muy grand fe e por tal manera, que los otros semejantes condepnados e desterrados, que en los regnos agenos e de sus enemigos les convenía de andar padeciendo muy grandes penas e trabajos de sus cuerpos e ánimas, tan abés podían ser librados, e este Lucrecio en la cámara e seno desta noble su muger fue libre e seguro.

